---
layout: post
date: 2019-07-11 15:31:38 +0000
title: Infix, Postfix and Prefix
image: ''
tags: []

---
ধর তোমাকে একটা হিসাব করতে দিচ্ছি যার চেহারাটা দেখতে কিছুটা এরকম `a + b`। আপাতত ধরে নাও যে a এবং b যেকোন দুইটা সংখ্যা। এখন এই a, b এবং + এদের কিছু নাম আছে। বলতে পারো সেই নামগুলা কী কী? নিচের প্যারা পড়ার আগে একটু গুগল মামাকে জিজ্ঞাসা করে আসো।

`\+, -,/,*` এগুলাকে আমরা বলি অপারেটর (Operator)। অর্থাৎ এরা কাউকে অপারেট করে। প্রশ্ন হল কাকে? আমরা সাধারণত দুইটা সংখ্যার মাঝে যেকোন একটা অপারেটর ব্যবহার করে থাকি। একটা অপারেটর যে দুইটা সংখ্যার মাঝে বসে, সেই দুই সংখ্যাকে অপারেন্ড (Operand) বলে। তাহলে ব্যাপারটা দাড়ালো একটা অপারেটর দুইটা অপারেন্ড এর মাঝে বসে কোন একটা নির্দিষ্ট অপারেশন করে থাকে। এই অপারেশন গুলো আমরা জানি। যোগ, বিয়োগ, গুণ এবং ভাগ। তাইলে এবার কিছু অপারেশন লিখা যাক  
`a + b`  
`c - d`  
`G / H`

একটা অপারেশন করার সময় একটা অপারেটরকে যে সব সময় দুইটা অপারেন্ড এর মাঝেই বসা লাগবে সেরকম না কিন্তু। একটা অপারেটর, দুইটা অপারেন্ড এর সাথে তিন ভাবে বসতে পারে।  
১. অপারেটর, দুইটা অপারেন্ড এর মাঝে ( a + b )  
২. অপারেটর, দুইটা অপারেন্ড এর সামনে ( + ab )  
৩. অপারেটর, দুইটা অপারেন্ড এর পিছনে ( ab + )

স্থান অনুযায়ী অপারেটর বসার এই তিনটা নিয়মের খুব সুন্দর সুন্দর তিনটা নাম আছে, যেগুলা হল `Infix`, `Prefix` এবং `Postfix`। নামের সাথে এদের অবস্থানের কত সুন্দর মিল, তাই না?  
ছোট বেলা, এই ধরা যাক ক্লাস ফাইভে আমরা বিশাল বিশাল সরল অংক করেছি। মনে আছে? সেরকম একটা সরল অংক চিন্তা করা যাক।  
ধরলাম `25 + 10 / 2 * 2 - 8 / 4`  
এই সরল অংকে সংখ্যাগুলার বদলে আমরা ভ্যারিয়েবল দিয়ে দেখি কেমন লাগে।  
`a + b / c * d - e / f`  
এবার কার সাথে কার অপারেশন হবে সেটা আরেকটু পরিষ্কার করি `[ a + [ { ( b / c) * d } - ( e / f) ] ]`
উপরের এই চেহারাটা আমাদের সবার কাছে খুবই পরিচিত। তাইলে এবার বল দেখি এই চেহারাটা কার সাথে মিলে। হ্যাঁ, ঠিক ধরেছ। এটা একটা Infix। এবার এর Prefix এবং Postfix চেহারাটা দেখা যাক।

####Prefix: এর ক্ষেত্রে অপারেটর, দুইটা অপারেন্ড এর সামনে চলে আসে। অর্থাৎ চেহারাটা এরকম  
`[ + a [ { * ( / bc) d } ( / ef ) ] ]`  
কি সব আউলায়ে গেছে? আচ্ছা প্রথম থেকে ধীরে ধীরে দেখি যে আসলে কি ঘটল। আমাদের কাছে আছে `[ a + [ { ( b / c) * d } - ( e / f) ] ]`  
ধরি `g = b / c`, এর prefix হল `g = /bc`। ধরি `h = e / f`, এর prefix হল `h = /ef`  
তাহলে ব্যাপারটা দাঁড়ায় `[ a + { ( g * d ) - h } ]`  
আবার ধরি `x = g * d`। এর prefix হল `x = * gd`।  
তাহলে দাড়ালো `{ a +( x - h) }`  
আবার ধরি `y = x - h`, এর prefix হল `y = - xh`।  
তাহলে দাড়ালো `a + y`  
তো আমাদের পুরা ব্যাপারটাকে আমরা `a + y` এর মাধ্যমে সংক্ষেপ করে ফেললাম। এবার `a + y` এর prefix কি হবে? `+ ay`, তাই তো?  
এবার y এর মান বসাই। তাহলে পাবো `+ a ( - xh)` । এবার x এর মান বসাই। তাহলে পাবো `+ a { - ( * gd) h }`। এবার g এর মান বসাই। তাহলে পাবো  
`+ [a [-{*(/ bc) d }h] ]`। এবার h এর মানটা বসাই।  
তাহলে পাবো `[ + a [ { * ( / bc) d } ( / ef ) ] ]` । তাহলে দেখলে তো প্রথমেই যে prefix লিখছিলাম সেটা কিভাবে এলো। প্রথম বন্ধনী, দ্বিতীয় বন্ধনী এবং তৃতীয় বন্ধনী যদি তুলে দেই তাহলে Prefix এর চেহারা দাঁড়াবে এরকম `+a-*/bcd/ef`  
আশা করি Infix থেকে কিভাবে Prefix এ আসলাম সেটা বুঝা গেল। যদি বুঝতে সমস্যা হয় আরেকবার পড়ে নাও, তবে খাতা কলমে লিখে লিখে পরে ফেল।

####Postfix : এর ক্ষেত্রে অপারেটর, অপারেন্ড এর পিছনে চলে যায়। আমাদের Infix কে postfix এ লিখলে সেটার চেহারা হবে এরকম `[ a [ { ( bc /) d * } ( ef /) - ] + ]` । Prefix এ যেভাবে ভেঙ্গে ভেঙ্গে লিখেছি সেভাবে Postfix জন্যেও এভাবে লিখে দেখ, বুঝে যাবে। প্রথম বন্ধনী, দ্বিতীয় বন্ধনী এবং তৃতীয় বন্ধনী যদি তুলে দেই তাহলে Postfix এর চেহারা দাঁড়াবে এরকম `abc/d* ef /- +`

আচ্ছা এবার একটু উলটা আসা যাক। আমরা এবার Postfix থেকে Infix আসার একটু চেষ্টা করে দেখি, পারি কিনা। তো কাজের সুবিধার জন্য একটা Postfix নিয়ে নেই ।  
`ab+c/km-*`
আমরা কাজের সুবিধার জন্য উপরের Postfix ধরে নিলাম । আচ্ছা তো Postfix এ কি জানি হয়? অপারেটর, দুইটা অপারেন্ড এর শেষে থাকে। আচ্ছা তাহলে আমি কি এটা বলতে পারি যে দুইটা সংখ্যার পরে যে অপারেটর পাবো সেটাই হবে ওই দুই সংখ্যার মধ্যাকার অপারেশন? হ্যাঁ , অবশ্যই বলতে পারি । তাইলে এবার উপরের সমস্যা সমাধান করে ফেলি ।  
এখানে k এবং m এর পরে - , তাহলে ধরি `x = k - m` । আবার a এবং b এর পর + , তাহলে ধরই `y = a + b` । তাহলে সমস্যার চেহারা দাঁড়ায় `yc/x*` । ঠিক লিখেছি তো?  
আবার ধরি `p = y/c` , তাহলে চেহারা দাঁড়ায় `px*` এবং আবারো ধরি `q = p*x`  
এবার সবাইকে সবার মান ফিরায়ে দেই এক এক করে। প্রথমে p এর মান বসাই, তাহলে পাবো `q = (y/c)*x` । এবার y এর মান বসাই , তাহলে পাবো `q = {(a+b)/c}*x` । এবার x এর মান বসিয়ে পাই   `q = { (a + b ) / c } * ( k-m )`

এবার আমি একটা Prefix দিচ্ছি , `/+/*abcdh` , এটাকে এবার Infix আনার চেষ্টা কর। উত্তর বলে দিচ্ছি, `[ { ( a * b ) / c } + d ] / h` , নিজে নিজে ট্রাই করে মিলাও, শুধু মনে রেখ Prefix এ দুইটা সংখ্যার অপারেটর তাদের সামনে থাকে। প্রথমটা বলে দিচ্ছি, a এবং b দুইজনের সামনে গুণ অপারেটর, তাহলে আমি বলতে পারি Infix এ হবে `a*b` । বাকীটুকু চেষ্টা কর।

থিওরিকেল কথা বার্তা অনেক হইছে, কোডিং এ যাওয়া যাক। আচ্ছা আমরা জানি যে যোগ বিয়োগ গুণ ভাগ এসবের একটা ক্রম আছে, এখানেও সেই ক্রম মানা হবে । Infix to Prefix বা Infix to Postfix এ একটা দারুণ পাওয়ারফুল ডাটা স্ট্রাকচার ব্যবহার করা হয়, যার নাম Stack । আমি আমার বিগতে পোষ্টে এই Stack নিয়ে লিখেছি, চাইলে পড়ে আসতে পারো।